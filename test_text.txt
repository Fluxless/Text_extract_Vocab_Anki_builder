Bättre sent än aldrig? De flesta blir föräldrar den dag som deras barn föds, men så var det inte riktigt för Evert Edholm. Evert hade levt hela sitt 78-åriga långa liv i ensamhet. Visst hade han två systrar som fortfarande var i livet samt ett fåtal vänner och bekanta, men han hade aldrig gift sig, och aldrig fått barn. När han var yngre hade han varit en stilig man - lång, med stora mörka ögon och guldblont hår, men åldern hade gjort honom kutryggig, halvblind, tunnhårig och bitter. På tidiga 1960-talet så hade kvinnorna kommit och gått och många hade nog hoppats på ett frieri, men Evert ville på den tiden leva som den ungkarl han var. När han väl kände sig redo för att bilda familj så var det redan försent - då var han gammal och grå, och ingen var intresserad längre. Evert hade missat sin chans. Evert var inte särskilt trevlig, han gnällde och klagade på allt, och nu för tiden så bodde han på ett ålderdomshem i utkanten av Stockholm. Till och med sköterskorna på hemmet hade tappat tålamodet, då Evert snäste och svor oavsett hur trevliga de försökte vara. De tittade knappt på honom och ignorerade alla hans otrevliga kommentarer. Dagen innan hans 79:e födelsedag så var allt annorlunda. Han vaknade när undersköterskan Lena drog upp rullgardinen. Solen sken in genom fönstret. “God morgon, god morgon,” sa hon glatt och log, “nu är det dags att stiga upp!” “Nej,” grymtade Evert, “det tänker jag minsann inte göra.” Vanligtvis brukade sköterskorna lämna honom ifred efter det, så Evert slöt ögonen igen, precis som han gjorde varje morgon. Den här dagen var dock inte som andra dagar, och plötsligt kände han en hand på axeln. “Upp och hoppa,” sa Lena med ett bländande leende, “Det blir ostmacka med gurka till frukost idag! Det blir väl gott?” “Jag gillar inte gurka.” “Nej men då tar vi bort den!” Att se Lena så glad och pratsam gjorde Evert fundersam. Det var olikt både henne och de andra i personalen, och även om det var hans eget fel att han var så illa omtyckt så kändes det ändå bra att höra en trevlig ton. Något var dock på gång, tänkte Evert, och kanske var det dåliga nyheter? Han hade ju gått till doktorn och tagit prover dagen innan… kunde det vara det? Han harklade sig. Lite ont i ryggen hade han ju, men inte mer än så. Plötsligt kände sig Evert kallsvettig. Han var väl inte döende? Döden var något som Evert aldrig riktigt hade tänkt på, trots sin gamla ålder. Det hade inte känts aktuellt. “Låt mig vara,” sa han, “kan man inte få ha en lugn stund här? Ni är som kacklande höns allihopa, bara pratar och pratar. Tyst nu, tack.” “Oj, vaknat upp på fel sida idag?” Lena log fortfarande samtidigt som hon vattnade blommorna på fönsterbrädan, och nu började Evert oroa sig på riktigt. Han gick motvilligt med på att klä på sig och komma ut till matsalen. Matsalen var halvfull när Evert stapplade in. Han var ännu surare än vanligt, dels för att han hade stigit upp så tidigt, men även på grund av Lenas ovanliga beteende. Hon hade inte så mycket som rynkat på ögonbrynen åt hans otrevligheter? Något var utan tvekan fel, tänkte han, och han föreställde sig det ena tragiska scenariot efter det andra. “Nej men hej, Evert,” sa en av sommarpraktikanterna, “vad kul att se dig såhär tidigt på morgonen!” Evert kände igen henne. Han hade fått henne att gråta redan under hennes första arbetsdag genom att förolämpa hennes stora näsa, och hon hade inte tilltalat honom sedan dess. Om till och med hon var trevlig mot honom - då måste det vara något riktigt allvarligt på gång! “Sätt dig här,” sa hon, “så ordnar jag frukost till dig!” ”Nej!” röt han ifrån, “vad är det frågan om?” “Vad menar du?” “Varför är alla så trevliga?” “Ja men Evert,” skrattade praktikanten, “det är ju din födelsedag imorgon!” Han såg hur hon sneglade på Lena, sedan på en annan undersköterska och hur de alla nickade kort. Evert kände hur han blev röd i ansiktet av ilska. “Det var det dummaste jag har hört,” utropade han och ställde sig upp igen, “berätta nu vad det är som händer. Är jag sjuk?” “Va? Nej! Absolut inte!” Praktikanten såg bestört ut och skrattade. Evert borde ha känt sig lättad men istället så blev han bara argare. “Ni skrämmer ju livet ur en! Vad är det frågan om då?” Alla som befann sig i rummet stirrade på honom. De var vana vid att Evert var lite grinig, men idag var han verkligen ovanligt högljudd och arg. Lena hällde upp kaffe i en kopp och satte den framför honom. En tallrik med ostmackor med gurka ställdes också fram. Gurka… han hade ju sagt att han inte gillade gurka, men det hade de visst inte brytt sig om. Både praktikanten och Lena log och tittade på klockan som satt på väggen. “Vi har en tidig födelsedagspresent till dig, Evert,” sa Lena och klappade händerna, “en liten överraskning.” “Jag gillar inte överraskningar.” “Men den här överraskningen kommer du nog tycka om!” “Nej, det tror jag inte.” Lena och praktikanten suckade, men fortsatte att le. Det var svårt att vara trevlig mot Evert som alltid var så grinig, men idag ville de göra sitt bästa, för det var inte vilken dag som helst. Dagen innan Everts 79-årsdag skulle komma att bli en vändpunkt i den ilskna mannens liv, men det var han själv inte medveten om. Inte ännu. “Blunda nu Evert så kommer överraskningen. Tjuvkika inte.” Nej, Evert var verkligen inte en person som tyckte om överraskningar, men han var så frustrerad att han för en gångs skull gjorde som han blev tillsagd. Han slöt ögonen samtidigt som han svor högt för sig själv. Han kunde höra hur folk rörde sig i rummet, och tillslut kunde han inte låta bli att öppna ögonen lite. “Titta inte!” Han slöt snabbt ögonen igen. “Nu, nu kan du titta!” När Evert tittade upp så satt en man framför honom. Mannen hade mörkt, kortklippt hår som hade börjat gråna vid tinningarna. Han var nog yngre än Evert, men ändå gammal nog att vara någons farfar. Han såg nervös ut och flackade med blicken men sedan tog han ett djupt andetag, och han såg Evert rakt i ögonen. “Hej, jag heter Joakim. Jag är din son.” Så gick det till när Evert blev pappa alldeles innan sin 79-årsdag. Från att ha varit ungkarl hela sitt liv så blev han plötsligt förälder, till en man som hade levt hela sitt liv utan en pappa. Ingen hade berättat för Evert att en av hans tidigare flickvänner hade fått barn, och kanske var det hans eget fel? Han hade trots allt aldrig varit en särskilt trevlig person. Nu satt han där, mittemot sin son, och han stod inför ett val. Antingen kunde han fortsätta vara tvär och sur och leva resten av sitt liv i ensamhet, eller så kunde han försöka bättra sig. Frågan i Everts fall var dock följande: Kan man lära gamla hundar sitta? Sammanfattning av historien Evert är en äldre man som bor på ett ålderdomshem. Han har ingen familj och väldigt få vänner, och detta beror på att han inte är särskilt trevlig. Gamle Evert svär mycket och är nästan alltid arg, och ingen tycker om honom. En morgon så är allting annorlunda. Sköterskorna på ålderdomshemmet är trevliga och glada, och Evert oroar sig för att han kanske är sjuk eller döende. Istället berättar sköterskorna att de har en överraskning - en tidig födelsedagspresent! Det visar sig att Evert har ett barn han inte visste om - en son - och de träffas för första gången samma dag. Summary of the story Evert is an elderly man who lives at a nursing home. He has no family and very few friends, and the reason for this is because he is not very nice. The old man curses frequently and is almost always angry, and nobody really likes him. One morning, everything is different. The caretakers at the home are happy and friendly, and this makes Evert worry that he might be sick or even dying. Instead, the caretakers have a surprise for him - an early birthday present! As it turns out, Evert has a child he never knew about - a son - and they meet for the first time that same day.
